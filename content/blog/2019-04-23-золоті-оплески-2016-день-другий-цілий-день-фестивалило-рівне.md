---
title: Золоті Оплески-2016 День Другий. Цілий День Фестивалило Рівне.
date: 2019-04-23T20:12:38.990Z
description: >-
  Сьогоднішня афіша Рівненського лялькового – українська та зарубіжна класика,
  вистави сучасних авторів, різних за жанрами, стилістичними особливостями,
  манерою акторського виконання. До Чернівців рівненці привезли «Бабусині
  пригоди» – казку відомого українського поета Олександра Олеся, написану ним
  для власного синочка Олежика.
---
Вранішню виставу – традиційно для дітей – показував Рівненський обласний академічний театр ляльок у приміщенні Палацу «Академічний» Буковинського медуніверситету.

![](/img/2016102418.jpg)

Сьогоднішня афіша Рівненського лялькового – українська та зарубіжна класика, вистави сучасних авторів, різних за жанрами, стилістичними особливостями, манерою акторського виконання. До Чернівців рівненці привезли «Бабусині пригоди» – казку відомого українського поета Олександра Олеся, написану ним для власного синочка Олежика.

![](/img/2016102401.jpg)

Для лялькової сцени вистава зроблена режисером-постановником Ярославом Грушецьким у співпраці з художником-постановником Кариною Чепурною. Праця художника для вистави завжди важлива, а в театрі ляльок особливо. Яскраві привабливі ляльки разом з акторами захопили уяву чернівецьких дітлахів, які прийшли цього разу на виставу, і повели у пригоди услід за сільською бабусею, якій набридло жити самотньо і вона вирушила шукати собі друзів.

Після усіх пригод дітки ненав’язливо отримали один з найважливіших уроків людського спілкування: не годиться усамітнюватися у цьому світі. Треба бути відкритою, доброю людиною, цінувати тих, хто живе поруч із тобою, намагатися зробити їх щасливими.

![](/img/593ee202cce88.jpg)

Вечірня вистава другого дня «Золотих оплесків Буковини» несподівано ідейно резонувала із ляльковою. У виставі Рівненського обласного академічного українського музично-драматичного театру «Каліка з острова Інішман» за п’єсою Мартіна МакДонаха можна знайти той же посил: треба бути відкритою, доброю людиною, цінувати тих, хто живе поруч із тобою, намагатися зробити їх щасливими.

![](/img/2016102413.jpg)

Увечері чернівецький глядач був зворушений ще до початку вистави земним уклоном режисера-постановника, н.а. України Володимира Петріва перед головою журі, професором Київського Національного університету театру, кіно і телебачення, народною артисткою України Валентиною Зимньою. І це щира вдячність колишнього студента, який усе подальше життя визнає себе учнем Валентини Іванівни.

![](/img/2016102414.jpg)

Сюжет ніби нескладний: на маленькому ірландському острові у доволі суворих умовах, які практично віками не змінюються, хіба що в маленьких деталях, живе невеличка купка людей, пов’язаних між собою безліччю людських зв’язків. Єдиний транспортний засіб, рибальський човен Малюка Боббі (з. а. України Віктор Янчук), який навіть не має дозволу на перевезення пасажирів.

Нам таке замкнене життя знайоме, не на острівцях, а у карпатських селах, які й зараз по кілька місяців бувають відірвані від зовнішнього світу. На острові практично нічого не відбувається – може, тому так вправно розносить дрібонькі новини єдиний місцевий ЗМІ Джонні Патінмайк (з.а. України Андрій Куделя).

Усе дійство вистави зав’язане навколо головного героя – каліки Біллі (Ігор Ніколаєв). Обділений здоров’ям, він має натомість чутливу добру душу й глибокий внутрішній світ (частково з прочитаних книжок, частково з виховання двох тітоньок – самотніх сестер Кейт (Ольга Лозовська) та Ейлін (н.а. України Ліна Ізарова), які насправді і не є йому ріднею…

![](/img/2016102415.jpg)

10 персонажів вистави створюють його велелюдним, а кожний з них має ще якесь друге дно, яке не всяк здатен побачити й прочитати… Але все це «записалося» для огляду за перші 10 хвилин. А далі було просто життя, яке автор сьогоднішнього огляду проживала разом із театром, забувши і про МакДонаха, і про Ірландію. Слово «Україна» ніде не вимовлялося у виставі, але це було таке знайоме, наше життя, наші труднощі, наша незаможність і наше прагнення незалежності…

Каліка Біллі виявився лакмусовим папірцем на людяність не лише для своїх островитян, але й для глядача. Три години вистави – що наразі практично не зустрічається сьогодні – проминули так швидко, і дуже переймалася, не знаючи п’єси, чи порозуміються у своєму коханні Біллі та Чума, як її називає оточення, Хелен (Вікторія Клещенко-Піліпчук).

Окремо хочеться згадати сценографа-постановника Сергія Ридванецького, який так точно – і так своєрідно – відобразив авторські ремарки щодо декорацій. Художники по костюмах Володимир Петрів та Анна Пілюгіна вдягли персонажів в усі відтінки брунатного різної напруги, починаючи від майже світло-сірого і до чорного, подеколи пробиваючись яскравим помаранчевим чи жовтим – ще одна система єдності для цієї маленької людської спільноти. Коди і знаки в цій виставі можна читати до безкінечності, погоджуючись чи сперечаючись, але байдужих не лишилося…

<http://buknews.com.ua/page/zoloti-oplesky-2016-den-druhyi-tsilyi-den-festyvalylo-rivne.html>
