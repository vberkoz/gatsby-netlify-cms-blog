---
title: >-
  Про кохання під час війни та гадання на кавовій гущі: чернігівська актриса
  виступила в чернівцях з моновиставою
date: 2020-03-07T22:07:33.390Z
description: >-
  В рамках проведення 11-го фестивалю комедії "Золоті оплески Буковини" 25
  жовтня в Центральному Палаці культури Чернівців чернівчан вражала актриса
  Чернігівського обласного академічного українського музично-драматичного театру
  імені Тараса Шевченка, заслужена артистка України Оксана Гребенюк. Вона
  блискуче виступила з моновиставою "Целофанове щастя" за п`єсою вірменського
  драматурга Каріне Ходікян - розповіддю про все життя тривалістю півтори
  години.
---
В рамках проведення 11-го фестивалю комедії "Золоті оплески Буковини" 25 жовтня в Центральному Палаці культури Чернівців чернівчан вражала актриса Чернігівського обласного академічного українського музично-драматичного театру імені Тараса Шевченка, заслужена артистка України Оксана Гребенюк. Вона блискуче виступила з моновиставою "Целофанове щастя" за п`єсою вірменського драматурга Каріне Ходікян - розповіддю про все життя тривалістю півтори години.

Особливістю моновистави є гра одного актора у формі монологу, частково діалогу з невидимим співрозмовником. Крім того, під час вистави був присутній інтерактив, тобто взаємодія з глядацькою аудиторією. Так, акторка зверталася із запитаннями до присутніх в залі, пригощала свіжозвареною на сухому спирті кавою і гадала на кавовій гущі, - усе відбувалося в рамках постановки.

За сюжетом, головна героїня Анна вирушає з італійського вокзалу додому, в Єреван. Той вокзал нагадує Чернівці, ніби полікультурне місто. Звідусіль лунають різні мови, а в людей не виникає проблем зі спілкуванням: італійська, англійська, польська, російська... На російській і сходяться героїня та один з невидимих співрозмовників.

Протягом всієї дороги в потягу вона розповідає сусідові в купе історії про своє життя: про перше кохання, що зародилося під час війни в 90-х роках ХХ століття і через війну загинуло; про покоління своєї родини, про роботу, яку вона ледь витримувала, через що втекла до Італії і зустріла чудового чоловіка…

Монологи героїні, особливо спогади про маму та бабусю, про смерть одного коханого і втрату другого настільки проникливі, що глядачі в залі втирали сльози.

Під час вистави склалося враження, що написана вона про нас: настільки влучно збігся опис Вірменії у воєнний час та сучасної України. "В 90-тих роках ХХ століття на очах в усього цивілізованого світу ми захотіли незалежності своєї країни. Мій коханий пішов на війну. За день до цього ми гуляли в парку, було тихо, так тихо. Лише доносилася музика, під яку ми танцювали... Як я хочу знов її почути! Але він загинув на тій війні", - розповідає актриса.

Назва вистави - "Целофанове щастя" - розкривається лише наприкінці: героїня розповідає, як потай купила омріяну сукню і планувала одягти її для свого італійця Марчелло, однак скоро вони розійшлися, а сукня так і залишилася загорнутою в целофановий мішок. Цей символ нездійсненної мрії вона обіцяє заховати вглиб шафи і ніколи не одягти.
